---
title: Yeni Bir Dönem
date: 2020-09-15
tags: ["Zihin Süzgeci", "Hayat"]
---

Öğretmenlik hayatımın üçüncü yılının henüz başındayım. İki garip sene atlattım Cizre'de. Ve gördüğümüz, yaşadığımız, dokunduğumuz, tattığımız şeylerden ibaret olduğumuzu bir daha deneyimledim.

İlk senemde 6 haftalık "**Sözleşmeli** Aday Öğretmen" iken münhal olan bir kadroya görevlendirme Müdür Yardımcısı olarak devam ettim. Zor bir seneydi, detayları çok yorucu ama öğrenme kısmı zevkliydi. Öğretmenlerin haklı ve garip istekleri vardı. Öğrencilerin saçma ve garip istekleri vardı. Velilerin akla hayale sığmaz fikirleri vardı. Ama bir orta yol yoktu. Bulamamıştık. Herkes bir şey istiyor ama kimse bir şey yapmıyordu. Hayatın ritmini bulmuştum. Devletten istenilen şey değişmiyordu. Haydi birileri bir şeyler yapsın. "Bak çok güzel bi fikrim var neden bunu birileri yapmıyor?"

O sene Milli Eğitim Bakanı Ziya Selçuk bir platform açmıştı. [Bir Milyon Fikir](http://birmilyonfikir.meb.gov.tr/) diye bi isme sahipti. Yine güzide ülkemin nitelikten önce gelen nicelik vasfını andırsa da. Bir milyon öğretmene ithafen her birinden en az bir fikir istediklerini düşündüğüm bir platform olarak kalacak aklımda. "Bak çok güzel bi fikrim var neden bunu birileri yapmıyor?" sözüne karşılık açılmıştı sanki. Bir milyon fikri hep merak edeceğim, belki birileri birilerinin hayalini onun yerine gerçekleştirir, kim bilir?

İkinci senemde artık "**Sözleşmeli** Öğretmen"dim. Adaylığı ve Müdür Yardımcılığı sıfatını atmıştım üzerimden. Gözüm korkmuştu bir kere, yeni idari kadro geldi yerimize. Güzel bir yıl geçirdim öğretmen olarak. Projeler, dersler, takımlar, galibiyetler, yenilgiler ve bir kupa. Ne anılar.

Henüz içinde olduğum üçüncü seneyi ise henüz tam anlamıyla eğitim öğretime açmış değiliz. Uzaktan eğitim, eba, zoom derken bir teklif geldi. Bu kez geçmiş bir tecrübem var. Yine müdür yardımcısı olarak seneye devam ediyorum.

Deneyimler insanın bakış açısını değiştiyor. Sürekli araba süren birisi bisiklet süren birisiyle iyi bir empati kuramaz bunun için o bisikleti yokuşa sürmesi gerekir, trafiğe çıkması gerekir. İdarecilikte baktığın yerden aslında boş işler müdürü gibi gözüktüğün. Temelde ise saçma sapan bir evrak üzerinde bir gün düşündüğün döngüye benziyor. O yokuşa bisikleti sürmek gerekiyor. Zor değil ama kolay hiç değil.

Yeni eğitim-öğretim yılım kutlu olsun.
